   ח ונוח, מצא חן בעיני יהוה.  {פ}

ט אלה, תולדות נוח--נוח איש צדיק תמים היה, בדורותיו:  את-האלוהים, התהלך-נוח.  י ויולד נוח, שלושה בנים--את-שם, את-חם ואת-יפת.  יא ותישחת הארץ, לפני האלוהים; ותימלא הארץ, חמס.  יב וירא אלוהים את-הארץ, והנה נשחתה:  כי-השחית כל-בשר את-דרכו, על-הארץ.  {ס}

יג ויאמר אלוהים לנוח, קץ כל-בשר בא לפניי--כי-מלאה הארץ חמס, מפניהם; והנני משחיתם, את-הארץ.  יד עשה לך תיבת עצי-גופר, קינים תעשה את-התיבה; וכפרת אותה מבית ומחוץ, בכופר.  טו וזה, אשר תעשה אותה:  שלוש מאות אמה, אורך התיבה, חמישים אמה רוחבה, ושלושים אמה קומתה.  טז צוהר תעשה לתיבה, ואל-אמה תכלנה מלמעלה, ופתח התיבה, בצידה תשים; תחתיים שניים ושלישים, תעשהא.  יז ואני, הנני מביא את-המבול מים על-הארץ, לשחת כל-בשר אשר-בו רוח חיים, מתחת השמיים:  כול אשר-בארץ, יגווע.  יח והקימותי את-בריתי, איתך; ובאת, אל-התיבה--אתה, ובניך ואשתך ונשי-בניך איתך.  יט ומכל-החי מכל-בשר שניים מכול, תביא אל-התיבה--להחיות איתך:  זכר ונקבה, יהיו.  כ מהעוף למינהו, ומן-הבהמה למינה, מכול רמש האדמה, למינהו--שניים מכול יבואו אליך, להחיות.  כא ואתה קח-לך, מכל-מאכל אשר ייאכל, ואספת, אליך; והיה לך ולהם, לאוכלה.  כב ויעש, נוח:  ככול אשר ציווה אותו, אלוהים--כן עשה.

א ויאמר יהוה לנוח, בוא-אתה וכל-ביתך אל-התיבה:  כי-אותך ראיתי צדיק לפניי, בדור הזה.  ב מכול הבהמה הטהורה, תיקח-לך שבעה שבעה--איש ואשתו; ומן-הבהמה אשר לא טהורה היא, שניים--איש ואשתו.  ג גם מעוף השמיים שבעה שבעה, זכר ונקבה, לחייות זרע, על-פני כל-הארץ.  ד כי לימים עוד שבעה, אנוכי ממטיר על-הארץ, ארבעים יום, וארבעים לילה; ומחיתי, את-כל-היקום אשר עשיתי, מעל, פני האדמה.  ה ויעש, נוח, ככול אשר-ציווהו, יהוה.  ו ונוח, בן-שש מאות שנה; והמבול היה, מים על-הארץ.  ז ויבוא נוח, ובניו ואשתו ונשי-בניו איתו--אל-התיבה:  מפני, מי המבול.  ח מן-הבהמה, הטהורה, ומן-הבהמה, אשר איננה טהורה; ומן-העוף--וכול אשר-רומש, על-האדמה.  ט שניים שניים באו אל-נוח, אל-התיבה--זכר ונקבה:  כאשר ציווה אלוהים, את-נוח.  י ויהי, לשבעת הימים; ומי המבול, היו על-הארץ.  יא בשנת שש-מאות שנה, לחיי-נוח, בחודש השני, בשבעה-עשר יום לחודש--ביום הזה, נבקעו כל-מעיינות תהום רבה, וארובות השמיים, נפתחו.  יב ויהי הגשם, על-הארץ, ארבעים יום, וארבעים לילה.  יג בעצם היום הזה בא נוח, ושם-וחם ויפת בני-נוח; ואשת נוח, ושלושת נשי-בניו איתם--אל-התיבה.  יד המה וכל-החיה למינה, וכל-הבהמה למינה, וכל-הרמש הרומש על-הארץ, למינהו; וכל-העוף למינהו, כול ציפור כל-כנף.  טו ויבואו אל-נוח, אל-התיבה, שניים שניים מכל-הבשר, אשר-בו רוח חיים.  טז והבאים, זכר ונקבה מכל-בשר באו, כאשר ציווה אותו, אלוהים; ויסגור יהוה, בעדו.  יז ויהי המבול ארבעים יום, על-הארץ; וירבו המים, וישאו את-התיבה, ותרם, מעל הארץ.  יח ויגברו המים וירבו מאוד, על-הארץ; ותלך התיבה, על-פני המים.  יט והמים, גברו מאוד מאוד--על-הארץ; ויכוסו, כל-ההרים הגבוהים, אשר-תחת, כל-השמיים.  כ חמש עשרה אמה מלמעלה, גברו המים; ויכוסו, ההרים.  כא ויגווע כל-בשר הרומש על-הארץ, בעוף ובבהמה ובחיה, ובכל-השרץ, השורץ על-הארץ--וכול, האדם.  כב כול אשר נשמת-רוח חיים באפיו, מכול אשר בחרבה--מתו.  כג ויימח את-כל-היקום אשר על-פני האדמה, מאדם עד-בהמה עד-רמש ועד-עוף השמיים, ויימחו, מן-הארץ; ויישאר אך-נוח ואשר איתו, בתיבה.  כד ויגברו המים, על-הארץ, חמישים ומאת, יום.
א ויזכור אלוהים, את-נוח, ואת כל-החיה ואת-כל-הבהמה, אשר איתו בתיבה; ויעבר אלוהים רוח על-הארץ, וישוכו המים.  ב וייסכרו מעיינות תהום, וארובות השמיים; וייכלא הגשם, מן-השמיים.  ג וישובו המים מעל הארץ, הלוך ושוב; ויחסרו המים--מקצה, חמישים ומאת יום.  ד ותנח התיבה בחודש השביעי, בשבעה-עשר יום לחודש, על, הרי אררט.  ה והמים, היו הלוך וחסור, עד, החודש העשירי; בעשירי באחד לחודש, נראו ראשי ההרים.  ו ויהי, מקץ ארבעים יום; ויפתח נוח, את-חלון התיבה אשר עשה.  ז וישלח, את-העורב; וייצא יצוא ושוב, עד-יבושת המים מעל הארץ.  ח וישלח את-היונה, מאיתו--לראות הקלו המים, מעל פני האדמה.  ט ולא-מצאה היונה מנוח לכף-רגלה, ותשב אליו אל-התיבה--כי-מים, על-פני כל-הארץ; וישלח ידו וייקחהא, ויבא אותה אליו אל-התיבה.  י ויחל עוד, שבעת ימים אחרים; ויוסף שלח את-היונה, מן-התיבה.  יא ותבוא אליו היונה לעת ערב, והנה עלה-זית טרף בפיה; ויידע נוח, כי-קלו המים מעל הארץ.  יב וייחל עוד, שבעת ימים אחרים; וישלח, את-היונה, ולא-יספה שוב-אליו, עוד.  יג ויהי באחת ושש-מאות שנה, בראשון באחד לחודש, חרבו המים, מעל הארץ; ויסר נוח, את-מכסה התיבה, וירא, והנה חרבו פני האדמה.  יד ובחודש, השני, בשבעה ועשרים יום, לחודש--יבשה, הארץ.  {ס}

טו וידבר אלוהים, אל-נוח לאמור.  טז צא, מן-התיבה--אתה, ואשתך ובניך ונשי-בניך איתך.  יז כל-החיה אשר-איתך מכל-בשר, בעוף ובבהמה ובכל-הרמש הרומש על-הארץ--היצא איתך; ושרצו בארץ, ופרו ורבו על-הארץ.  יח וייצא-נוח; ובניו ואשתו ונשי-בניו, איתו.  יט כל-החיה, כל-הרמש וכל-העוף, כול, רומש על-הארץ--למשפחותיהם, יצאו מן-התיבה.  כ וייבן נוח מזבח, ליהוה; וייקח מכול הבהמה הטהורה, ומכול העוף הטהור, ויעל עולות, במזבח.  כא וירח יהוה, את-ריח הניחוח, ויאמר יהוה אל-ליבו לא-אוסיף לקלל עוד את-האדמה בעבור האדם, כי יצר לב האדם רע מנעוריו; ולא-אוסיף עוד להכות את-כל-חי, כאשר עשיתי.  כב עוד, כל-ימי הארץ:  זרע וקציר וקור וחום וקיץ וחורף, ויום ולילה--לא ישבותו.
א ויברך אלוהים, את-נוח ואת-בניו; ויאמר להם פרו ורבו, ומלאו את-הארץ.  ב ומוראכם וחיתכם, יהיה, על כל-חית הארץ, ועל כל-עוף השמיים; בכול אשר תרמוש האדמה ובכל-דגי הים, בידכם ניתנו.  ג כל-רמש אשר הוא-חי, לכם יהיה לאוכלה:  כירק עשב, נתתי לכם את-כול.  ד אך-בשר, בנפשו דמו לא תאכלו.  ה ואך את-דמכם לנפשותיכם אדרוש, מיד כל-חיה אדרשנו; ומיד האדם, מיד איש אחיו--אדרוש, את-נפש האדם.  ו שופך דם האדם, באדם דמו יישפך:  כי בצלם אלוהים, עשה את-האדם.  ז ואתם, פרו ורבו; שרצו בארץ, ורבו-בה.  {ס}

ח ויאמר אלוהים אל-נוח, ואל-בניו איתו לאמור.  ט ואני, הנני מקים את-בריתי איתכם, ואת-זרעכם, אחריכם.  י ואת כל-נפש החיה אשר איתכם, בעוף בבהמה ובכל-חית הארץ איתכם; מכול יוצאי התיבה, לכול חית הארץ.  יא והקימותי את-בריתי איתכם, ולא-ייכרת כל-בשר עוד ממי המבול; ולא-יהיה עוד מבול, לשחת הארץ.  יב ויאמר אלוהים, זאת אות-הברית אשר-אני נותן ביני וביניכם, ובין כל-נפש חיה, אשר איתכם--לדורות, עולם.  יג את-קשתי, נתתי בענן; והייתה לאות ברית, ביני ובין הארץ.  יד והיה, בענני ענן על-הארץ, ונראתה הקשת, בענן.  טו וזכרתי את-בריתי, אשר ביני וביניכם, ובין כל-נפש חיה, בכל-בשר; ולא-יהיה עוד המים למבול, לשחת כל-בשר.  טז והייתה הקשת, בענן; וראיתיה, לזכור ברית עולם, בין אלוהים, ובין כל-נפש חיה בכל-בשר אשר על-הארץ.  יז ויאמר אלוהים, אל-נוח:  זאת אות-הברית, אשר הקימותי, ביני, ובין כל-בשר אשר על-הארץ.  {פ}

יח ויהיו בני-נוח, היוצאים מן-התיבה--שם, וחם ויפת; וחם, הוא אבי כנען.  יט שלושה אלה, בני-נוח; ומאלה, נפצה כל-הארץ.  כ ויחל נוח, איש האדמה; וייטע, כרם.  כא ויישת מן-היין, וישכר; ויתגל, בתוך אוהלו.  כב וירא, חם אבי כנען, את, ערוות אביו; ויגד לשני-אחיו, בחוץ.  כג וייקח שם ויפת את-השמלה, וישימו על-שכם שניהם, וילכו אחורנית, ויכסו את ערוות אביהם; ופניהם, אחורנית, וערוות אביהם, לא ראו.  כד וייקץ נוח, מיינו; ויידע, את אשר-עשה לו בנו הקטן.  כה ויאמר, ארור כנען:  עבד עבדים, יהיה לאחיו.  כו ויאמר, ברוך יהוה אלוהי שם; ויהי כנען, עבד למו.  כז יפת אלוהים ליפת, וישכון באוהלי-שם; ויהי כנען, עבד למו.  כח ויחי-נוח, אחר המבול, שלוש מאות שנה, וחמישים שנה.  כט ויהיו, כל-ימי-נוח, תשע מאות שנה, וחמישים שנה; וימות.  {פ}
א ואלה תולדות בני-נוח, שם חם ויפת; וייוולדו להם בנים, אחר המבול.  ב בני יפת--גומר ומגוג, ומדיי ויוון ותובל; ומשך, ותירס.  ג ובני, גומר--אשכנז וריפת, ותוגרמה.  ד ובני יוון, אלישה ותרשיש, כיתים, ודודנים.  ה מאלה נפרדו איי הגויים, בארצותם, איש, ללשונו--למשפחותם, בגוייהם.  ו ובני, חם--כוש ומצריים, ופוט וכנען.  ז ובני כוש--סבא וחווילה, וסבתה ורעמה וסבתכא; ובני רעמה, שבא ודדן.  ח וכוש, ילד את-נמרוד; הוא החל, להיות גיבור בארץ.  ט הוא-היה גיבור-ציד, לפני יהוה; על-כן, ייאמר, כנמרוד גיבור ציד, לפני יהוה.  י ותהי ראשית ממלכתו בבל, וארך ואכד וכלנה, בארץ, שנער.  יא מן-הארץ ההיא, יצא אשור; וייבן, את-נינווה, ואת-רחובות עיר, ואת-כלח.  יב ואת-רסן, בין נינווה ובין כלח--היא, העיר הגדולה.  יג ומצריים ילד את-לודים ואת-ענמים, ואת-להבים--ואת-נפתוחים.  יד ואת-פתרוסים ואת-כסלוחים, אשר יצאו משם פלשתים--ואת-כפתורים.  {ס}

טו וכנען, ילד את-צידון בכורו--ואת-חת.  טז ואת-היבוסי, ואת-האמורי, ואת, הגרגשי.  יז ואת-החיווי ואת-הערקי, ואת-הסיני.  יח ואת-הארוודי ואת-הצמרי, ואת-החמתי; ואחר נפוצו, משפחות הכנעני.  יט ויהי גבול הכנעני, מצידון--בואכה גררה, עד-עזה:  בואכה סדומה ועמורה, ואדמה וצבויים--עד-לשע.  כ אלה בני-חם, למשפחותם ללשונותם, בארצותם, בגוייהם.  {ס}

כא ולשם יולד, גם-הוא:  אבי, כל-בני-עבר--אחי, יפת הגדול.  כב בני שם, עילם ואשור, וארפכשד, ולוד וארם.  כג ובני, ארם--עוץ וחול, וגתר ומש.  כד וארפכשד, ילד את-שלח; ושלח, ילד את-עבר.  כה ולעבר יולד, שני בנים:  שם האחד פלג, כי בימיו נפלגה הארץ, ושם אחיו, יוקטן.  כו ויוקטן ילד, את-אלמודד ואת-שלף, ואת-חצרמוות, ואת-ירח.  כז ואת-הדורם ואת-אוזל, ואת-דקלה.  כח ואת-עובל ואת-אבימאל, ואת-שבא.  כט ואת-אופיר ואת-חווילה, ואת-יובב; כל-אלה, בני יוקטן.  ל ויהי מושבם, ממשא, בואכה ספרה, הר הקדם.  לא אלה בני-שם, למשפחותם ללשונותם, בארצותם, לגוייהם.  לב אלה משפחות בני-נוח לתולדותם, בגוייהם; ומאלה נפרדו הגויים, בארץ--אחר המבול.  {פ}
א ויהי כל-הארץ, שפה אחת, ודברים, אחדים.  ב ויהי, בנוסעם מקדם; וימצאו בקעה בארץ שנער, ויישבו שם.  ג ויאמרו איש אל-ריעהו, הבה נלבנה לבינים, ונשרפה, לשריפה; ותהי להם הלבינה, לאבן, והחמר, היה להם לחומר.  ד ויאמרו הבה נבנה-לנו עיר, ומגדל וראשו בשמיים, ונעשה-לנו, שם:  פן-נפוץ, על-פני כל-הארץ.  ה ויירד יהוה, לראות את-העיר ואת-המגדל, אשר בנו, בני האדם.  ו ויאמר יהוה, הן עם אחד ושפה אחת לכולם, וזה, החילם לעשות; ועתה לא-ייבצר מהם, כול אשר יזמו לעשות.  ז הבה, נרדה, ונבלה שם, שפתם--אשר לא ישמעו, איש שפת ריעהו.  ח ויפץ יהוה אותם משם, על-פני כל-הארץ; ויחדלו, לבנות העיר.  ט על-כן קרא שמה, בבל, כי-שם בלל יהוה, שפת כל-הארץ; ומשם הפיצם יהוה, על-פני כל-הארץ.  {פ}

י אלה, תולדות שם--שם בן-מאת שנה, ויולד את-ארפכשד:  שנתיים, אחר המבול.  יא ויחי-שם, אחרי הולידו את-ארפכשד, חמש מאות, שנה; ויולד בנים, ובנות.  {ס}

יב וארפכשד חי, חמש ושלושים שנה; ויולד, את-שלח.  יג ויחי ארפכשד, אחרי הולידו את-שלח, שלוש שנים, וארבע מאות שנה; ויולד בנים, ובנות.  {ס}

יד ושלח חי, שלושים שנה; ויולד, את-עבר.  טו ויחי-שלח, אחרי הולידו את-עבר, שלוש שנים, וארבע מאות שנה; ויולד בנים, ובנות.  {ס}

טז ויחי-עבר, ארבע ושלושים שנה; ויולד, את-פלג.  יז ויחי-עבר, אחרי הולידו את-פלג, שלושים שנה, וארבע מאות שנה; ויולד בנים, ובנות.  {ס}

יח ויחי-פלג, שלושים שנה; ויולד, את-רעו.  יט ויחי-פלג, אחרי הולידו את-רעו, תשע שנים, ומאתיים שנה; ויולד בנים, ובנות.  {ס}

כ ויחי רעו, שתיים ושלושים שנה; ויולד, את-שרוג.  כא ויחי רעו, אחרי הולידו את-שרוג, שבע שנים, ומאתיים שנה; ויולד בנים, ובנות.  {ס}

כב ויחי שרוג, שלושים שנה; ויולד, את-נחור.  כג ויחי שרוג, אחרי הולידו את-נחור--מאתיים שנה; ויולד בנים, ובנות.  {ס}

כד ויחי נחור, תשע ועשרים שנה; ויולד, את-תרח.  כה ויחי נחור, אחרי הולידו את-תרח, תשע-עשרה שנה, ומאת שנה; ויולד בנים, ובנות.  {ס}

כו ויחי-תרח, שבעים שנה; ויולד, את-אברם, את-נחור, ואת-הרן.  כז ואלה, תולדות תרח--תרח הוליד את-אברם, את-נחור ואת-הרן; והרן, הוליד את-לוט.  כח וימת הרן, על-פני תרח אביו, בארץ מולדתו, באור כשדים.  כט וייקח אברם ונחור להם, נשים:  שם אשת-אברם, שריי, ושם אשת-נחור מלכה, בת-הרן אבי-מלכה ואבי יסכה.  ל ותהי שריי, עקרה:  אין לה, ולד.  לא וייקח תרח את-אברם בנו, ואת-לוט בן-הרן בן-בנו, ואת שריי כלתו, אשת אברם בנו; וייצאו איתם מאור כשדים, ללכת ארצה כנען, ויבואו עד-חרן, ויישבו שם.  לב ויהיו ימי-תרח, חמש שנים ומאתיים שנה; וימת תרח, בחרן.  {פ}
