 ג,א והנחש, היה ערום, מכול חית השדה, אשר עשה יהוה אלוהים; ויאמר, אל-האישה, אף כי-אמר אלוהים, לא תאכלו מכול עץ הגן.  ג,ב ותאמר האישה, אל-הנחש:  מפרי עץ-הגן, נאכל.  ג,ג ומפרי העץ, אשר בתוך-הגן--אמר אלוהים לא תאכלו ממנו, ולא תיגעו בו:  פן-תמותון.  ג,ד ויאמר הנחש, אל-האישה:  לא-מות, תמותון.  ג,ה כי, יודע אלוהים, כי ביום אכולכם ממנו, ונפקחו עיניכם; והייתם, כאלוהים, יודעי, טוב ורע.  ג,ו ותרא האישה כי טוב העץ למאכל וכי תאווה-הוא לעיניים, ונחמד העץ להשכיל, ותיקח מפרייו, ותאכל; ותיתן גם-לאישה עימה, ויאכל.  ג,ז ותיפקחנה, עיני שניהם, ויידעו, כי עירומים הם; ויתפרו עלי תאנה, ויעשו להם חגורות.  ג,ח וישמעו את-קול יהוה אלוהים, מתהלך בגן--לרוח היום; ויתחבא האדם ואשתו, מפני יהוה אלוהים, בתוך, עץ הגן.  ג,ט ויקרא יהוה אלוהים, אל-האדם; ויאמר לו, אייך.  ג,י ויאמר, את-קולך שמעתי בגן; ואירא כי-עירום אנוכי, ואיחבא.  ג,יא ויאמר--מי הגיד לך, כי עירום אתה; המן-העץ, אשר ציוויתיך לבלתי אכול-ממנו--אכלת.  ג,יב ויאמר, האדם:  האישה אשר נתת עימדי, היא נתנה-לי מן-העץ ואוכל.  ג,יג ויאמר יהוה אלוהים לאישה, מה-זאת עשית; ותאמר, האישה, הנחש השיאני, ואוכל.  ג,יד ויאמר יהוה אלוהים אל-הנחש, כי עשית זאת, ארור אתה מכל-הבהמה, ומכול חית השדה; על-גחונך תלך, ועפר תאכל כל-ימי חייך.  ג,טו ואיבה אשית, בינך ובין האישה, ובין זרעך, ובין זרעה:  הוא ישופך ראש, ואתה תשופנו עקב.  {ס}

ג,טז אל-האישה אמר, הרבה ארבה עיצבונך והרונך--בעצב, תלדי בנים; ואל-אישך, תשוקתך, והוא, ימשול-בך.  {ס}

ג,יז ולאדם אמר, כי-שמעת לקול אשתך, ותאכל מן-העץ, אשר ציוויתיך לאמור לא תאכל ממנו--ארורה האדמה, בעבורך, בעיצבון תאכלנה, כול ימי חייך.  ג,יח וקוץ ודרדר, תצמיח לך; ואכלת, את-עשב השדה.  ג,יט בזיעת אפיך, תאכל לחם, עד שובך אל-האדמה, כי ממנה לוקחת:  כי-עפר אתה, ואל-עפר תשוב.  ג,כ ויקרא האדם שם אשתו, חווה:  כי היא הייתה, אם כל-חי.  ג,כא ויעש יהוה אלוהים לאדם ולאשתו, כותנות עור--וילבישם.  {פ}

ג,כב ויאמר יהוה אלוהים, הן האדם היה כאחד ממנו, לדעת, טוב ורע; ועתה פן-ישלח ידו, ולקח גם מעץ החיים, ואכל, וחי לעולם.  ג,כג וישלחהו יהוה אלוהים, מגן-עדן--לעבוד, את-האדמה, אשר לוקח, משם.  ג,כד ויגרש, את-האדם; וישכן מקדם לגן-עדן את-הכרובים, ואת להט החרב המתהפכת, לשמור, את-דרך עץ החיים.  {ס}

ד,א והאדם, ידע את-חווה אשתו; ותהר, ותלד את-קין, ותאמר, קניתי איש את-יהוה.  ד,ב ותוסף ללדת, את-אחיו את-הבל; ויהי-הבל, רועה צאן, וקין, היה עובד אדמה.  ד,ג ויהי, מקץ ימים; ויבא קין מפרי האדמה, מנחה--ליהוה.  ד,ד והבל הביא גם-הוא מבכורות צאנו, ומחלביהן; ויישע יהוה, אל-הבל ואל-מנחתו.  ד,ה ואל-קין ואל-מנחתו, לא שעה; וייחר לקין מאוד, וייפלו פניו.  ד,ו ויאמר יהוה, אל-קין:  למה חרה לך, ולמה נפלו פניך.  ד,ז הלוא אם-תיטיב, שאת, ואם לא תיטיב, לפתח חטאת רובץ; ואליך, תשוקתו, ואתה, תמשול-בו.  ד,ח ויאמר קין, אל-הבל אחיו; ויהי בהיותם בשדה, ויקם קין אל-הבל אחיו ויהרגהו.  ד,ט ויאמר יהוה אל-קין, אי הבל אחיך; ויאמר לא ידעתי, השומר אחי אנוכי.  ד,י ויאמר, מה עשית; קול דמי אחיך, צועקים אליי מן-האדמה.  ד,יא ועתה, ארור אתה, מן-האדמה אשר פצתה את-פיה, לקחת את-דמי אחיך מידך.  ד,יב כי תעבוד את-האדמה, לא-תוסף תת-כוחה לך; נע ונד, תהיה בארץ.  ד,יג ויאמר קין, אל-יהוה:  גדול עווני, מנשוא.  ד,יד הן גירשת אותי היום, מעל פני האדמה, ומפניך, איסתר; והייתי נע ונד, בארץ, והיה כל-מוצאי, יהרגני.  ד,טו ויאמר לו יהוה, לכן כל-הורג קין, שבעתיים, יוקם; וישם יהוה לקין אות, לבלתי הכות-אותו כל-מוצאו.  ד,טז וייצא קין, מלפני יהוה; ויישב בארץ-נוד, קדמת-עדן.  ד,יז ויידע קין את-אשתו, ותהר ותלד את-חנוך; ויהי, בונה עיר, ויקרא שם העיר, כשם בנו חנוך.  ד,יח וייוולד לחנוך, את-עירד, ועירד, ילד את-מחויאל; ומחייאל, ילד את-מתושאל, ומתושאל, ילד את-למך.  ד,יט וייקח-לו למך, שתי נשים:  שם האחת עדה, ושם השנית צילה.  ד,כ ותלד עדה, את-יבל:  הוא היה--אבי, יושב אוהל ומקנה.  ד,כא ושם אחיו, יובל:  הוא היה--אבי, כל-תופש כינור ועוגב.  ד,כב וצילה גם-היא, ילדה את-תובל קין--לוטש, כל-חורש נחושת וברזל; ואחות תובל-קין, נעמה.  ד,כג ויאמר למך לנשיו, עדה וצילה שמען קולי--נשי למך, האזנה אמרתי:  כי איש הרגתי לפצעי, וילד לחבורתי.  ד,כד כי שבעתיים, יוקם-קין; ולמך, שבעים ושבעה.  ד,כה ויידע אדם עוד, את-אשתו, ותלד בן, ותקרא את-שמו שת:  כי שת-לי אלוהים, זרע אחר--תחת הבל, כי הרגו קין.  ד,כו ולשת גם-הוא יולד-בן, ויקרא את-שמו אנוש; אז הוחל, לקרוא בשם יהוה.  {ס}

ה,א זה ספר, תולדות אדם:  ביום, ברוא אלוהים אדם, בדמות אלוהים, עשה אותו.  ה,ב זכר ונקבה, בראם; ויברך אותם, ויקרא את-שמם אדם, ביום, היבראם.  ה,ג ויחי אדם, שלושים ומאת שנה, ויולד בדמותו, כצלמו; ויקרא את-שמו, שת.  ה,ד ויהיו ימי-אדם, אחרי הולידו את-שת, שמונה מאות, שנה; ויולד בנים, ובנות.  ה,ה ויהיו כל-ימי אדם, אשר-חי, תשע מאות שנה, ושלושים שנה; וימות.  {ס}

ה,ו ויחי-שת, חמש שנים ומאת שנה; ויולד, את-אנוש.  ה,ז ויחי-שת, אחרי הולידו את-אנוש, שבע שנים, ושמונה מאות שנה; ויולד בנים, ובנות.  ה,ח ויהיו, כל-ימי-שת, שתים עשרה שנה, ותשע מאות שנה; וימות.  {ס}

ה,ט ויחי אנוש, תשעים שנה; ויולד, את-קינן.  ה,י ויחי אנוש, אחרי הולידו את-קינן, חמש עשרה שנה, ושמונה מאות שנה; ויולד בנים, ובנות.  ה,יא ויהיו, כל-ימי אנוש, חמש שנים, ותשע מאות שנה; וימות.  {ס}

ה,יב ויחי קינן, שבעים שנה; ויולד, את-מהללאל.  ה,יג ויחי קינן, אחרי הולידו את-מהללאל, ארבעים שנה, ושמונה מאות שנה; ויולד בנים, ובנות.  ה,יד ויהיו, כל-ימי קינן, עשר שנים, ותשע מאות שנה; וימות.  {ס}

ה,טו ויחי מהללאל, חמש שנים ושישים שנה; ויולד, את-ירד.  ה,טז ויחי מהללאל, אחרי הולידו את-ירד, שלושים שנה, ושמונה מאות שנה; ויולד בנים, ובנות.  ה,יז ויהיו, כל-ימי מהללאל, חמש ותשעים שנה, ושמונה מאות שנה; וימות.  {ס}

ה,יח ויחי-ירד, שתיים ושישים שנה ומאת שנה; ויולד, את-חנוך.  ה,יט ויחי-ירד, אחרי הולידו את-חנוך, שמונה מאות, שנה; ויולד בנים, ובנות.  ה,כ ויהיו, כל-ימי-ירד, שתיים ושישים שנה, ותשע מאות שנה; וימות.  {ס}

ה,כא ויחי חנוך, חמש ושישים שנה; ויולד, את-מתושלח.  ה,כב ויתהלך חנוך את-האלוהים, אחרי הולידו את-מתושלח, שלוש מאות, שנה; ויולד בנים, ובנות.  ה,כג ויהי, כל-ימי חנוך, חמש ושישים שנה, ושלוש מאות שנה.  ה,כד ויתהלך חנוך, את-האלוהים; ואיננו, כי-לקח אותו אלוהים.  {ס}

ה,כה ויחי מתושלח, שבע ושמונים שנה ומאת שנה; ויולד, את-למך.  ה,כו ויחי מתושלח, אחרי הולידו את-למך, שתיים ושמונים שנה, ושבע מאות שנה; ויולד בנים, ובנות.  ה,כז ויהיו, כל-ימי מתושלח, תשע ושישים שנה, ותשע מאות שנה; וימות.  {ס}

ה,כח ויחי-למך, שתיים ושמונים שנה ומאת שנה; ויולד, בן.  ה,כט ויקרא את-שמו נוח, לאמור:  זה ינחמנו ממעשנו, ומעיצבון ידינו, מן-האדמה, אשר איררה יהוה.  ה,ל ויחי-למך, אחרי הולידו את-נוח, חמש ותשעים שנה, וחמש מאות שנה; ויולד בנים, ובנות.  ה,לא ויהי, כל-ימי-למך, שבע ושבעים שנה, ושבע מאות שנה; וימות.  {ס}

ה,לב ויהי-נוח, בן-חמש מאות שנה; ויולד נוח, את-שם את-חם ואת-יפת.  ו,א ויהי כי-החל האדם, לרוב על-פני האדמה; ובנות, יולדו להם.  ו,ב ויראו בני-האלוהים את-בנות האדם, כי טובות הנה; ויקחו להם נשים, מכול אשר בחרו.  ו,ג ויאמר יהוה, לא-ידון רוחי באדם לעולם, בשגם, הוא בשר; והיו ימיו, מאה ועשרים שנה.  ו,ד הנפילים היו בארץ, בימים ההם, וגם אחרי-כן אשר יבואו בני האלוהים אל-בנות האדם, וילדו להם:  המה הגיבורים אשר מעולם, אנשי השם.  {פ}

ו,ה וירא יהוה, כי רבה רעת האדם בארץ, וכל-יצר מחשבות ליבו, רק רע כל-היום.  ו,ו ויינחם יהוה, כי-עשה את-האדם בארץ; ויתעצב, אל-ליבו.  ו,ז ויאמר יהוה, אמחה את-האדם אשר-בראתי מעל פני האדמה, מאדם עד-בהמה, עד-רמש ועד-עוף השמיים:  כי ניחמתי, כי עשיתים.  